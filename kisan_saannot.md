---
---
# Robottikisan rata ja säännöt

*Huom! Kisarataan mahdollisesti tulossa muutoksia vuonna 2019: laitojen korkeus saattaa muuttua*

Robottikisan rata on 1x2 metrin kokoinen puinen sokkelo, jossa on käännöksiä sekä oikealle että vasemmalle ja tasainen muovimatto pohjana. Robotin pitää pystyä liikkumaan radalla, jonka reitti on kapeimmillaan 40 cm. Kiertosuunta on myötäpäivään, joten ensimmäinen käännös on oikealle. Reunat ovat 20 cm korkeat.

![](media/images/roboradan_kuva.png?raw=true "Kisaradan kuva")

Säännöt ovat melko vapaamuotoiset: robotti voi olla täysin itsenäisesti liikkuva tai sitä voidaan kauko-ohjata. Säännöt joustavat tarvittaessa ja tärkeintä on pitää hauskaa!

Itsenäisesti liikkuvat robotit kulkevat radan läpi ilman ohjausta. Robotin logiikan ei ole pakko sijaita robotissa itsessään, vaan se voi saada ohjeensa esim. langattomasti tietokoneelta.

Kauko-ohjatun robotin kuljettajalla ei saa olla suoraa näköyhteyttä robottiinsa, vaan ohjauksen tulisi tapahtua mittaritiedon, antureiden ja muiden teknisten keinojen avulla. Analogiset videolinkit, valmiit kaupasta ostettavat FPV-ratkaisut ym. helpot keinot ovat kiellettyjä kauko-ohjauksessa.

Jos robottia joutuu auttamaan käsin koskettamalla, lisätään kilpailijalle aikasakko. Kosketuksia saa olla korkeintaan kolme kierrosta kohden.

Rataan saa kiinnittää robotille avustavia merkkejä tai teknisiä apuja, mutta ne on pystyttävä asettamaan ennen omaa suoritusta ja poistettava tämän jälkeen.

Kisaajalla on noin kolme kierrosta yritettävänään, joista valitaan paras aika.

Kaikenlaiset anturit ovat sallittuja. Huom: infrapuna-anturit voivat toimia epäluotettavasti auringonvalossa! Ultraääni voi olla toimintavarmempi vaihtoehto.

## Kisan henki

Valmiit roboit alustat ovat sallittuja, mutta suositeltavinta on osallistua itse rakennetulla robotin rungolla. Tee-se-itse on osa kilpailua!

Sääntöjen kiertäminen, hauskat temput ja muut yllätykset ovat sallittuja ja toivottavia!

Nopeimman robotin lisäksi kilpailussa voidaan palkita hienoimmat, hauskimmat tai muulla tavoin kiinnostavat robotit.

Rata voi olla haastava aloittelijalle, mutta konkarille jopa liian helppo. Kokeneet ja nopeuskisoja voittaneet rakentelijat haastetaan ylittämään itsensä: jos rata tuntuu liian helpolta, tee vaikeampi robotti! Kävelevä, hyppivä, pyörivä, tanssiva – mitä tahansa, mikä johtaa johonkin uuteen haasteeseen.

Kisa on esitys! Muista koristelu, vilkkuvat valot ja hauskat äänet. Huonostikin toimiva robotti saattaa silti olla kisan hauskin.

## Mukaan kisaamaan?

Kisaan saa osallistua kuka tahansa! Kaikki Lego-robotit ja kaupasta ostetut robotit ovat sallittuja. Ota vain oma robottisi mukaan puistoon!

Juniorit, koululaiset, lapsi-vanhemnpi parit ym. saavat osallistua kaikenlaisilla roboteilla. Osallistumisen säännöt ovat vapaat, eivätkä yllä mainitut rajoitukset ole voimassa.
